---
title: Poradnik IT Security
short: itsec
tags: [bezpieczeństwo, IT]
---

Zostałem poproszony o listę podstawowych zasad bezpieczeństwa. Częstujcie się (można udostępniać i kopiować). A do tych "bardziej" użytkowników internetu - macie podpowiedź co zmienić/dopisać/poprawić? Mówcie od razu (np w formie komentarza pod [tym moim postem](https://fb.com/burtek/posts/10223908990897961))!

<Idea>Uwaga na początek: Warto zapamiętać link [fb.com/hacked](https://fb.com/hacked) - przyda się jeśli Wasze lub Waszych znajomych konto zostanie "zhakowane" lub przejęte. Warto także zapoznać się z [tym poradnikiem dot. prywatności w sieci](https://sekurak.pl/cenisz-prywatnosc-w-sieci-oto-160-stronicowy-bezplatny-poradnik/) - wykracza to jednak poza zakres dokumentu który właśnie czytasz</Idea>

<Idea>Jeśli dostanieie kiedyś podejrzany link lub znajdziecie stronę podszywającą się pod inną markę/firmę, zgłoście ją od razu na https://incydent.cert.pl - tematem zajmą się wtedy specjaliści 🙂 Analogicznie podejrzane SMSy można przekazywać na numer 8080 (lub 799440084 - oba należą do CERT).</Idea>

1. **Nie klikajmy w pierwszy lepszy link w internecie**, w tym w poczcie mailowej czy na Facebooku. W przypadku maila z instytucji typu bank/facebook/google nie klikajmy linka (którego nie powinno i tak tam być - ceniące się firmy nie załączają linków w wiadomościach e-mail) tylko **zalogujmy się bezpośrednio do konta**. Upewnijmy się, że znamy nadawcę i że nadawca faktycznie chciał nam ten link wysłać - nawet jeśli jest to Twoja ukochana ciocia Gienia (vide https://fb.com/burtek/posts/10222143159953291, https://fb.com/burtek/posts/10224593954101613). Linki w postaci skróconej (bit.ly itp) tym bardziej powinny wzbudzić naszą ostrożność, gdyż nie wiadomo z góry dokąd prowadzą. Te same zasady dotyczą załączników w poczcie mailowej.

1. **Warto się zastanowić czy oczekiwaliśmy danej wiadomości**. Email od firmy kurierskiej otrzymany w momencie, gdy nie czekamy na żadną paczkę powinien być dla nas podejrzany. E-maile z łamaną polszczyzną także są bardzo podejrzane. Weryfikujmy nadawcę, poprawność gramatyczną czy interpunkcyjną (vide [Anatomy of Scam Emails - How To Recognise A Phishing Scam Message](https://youtu.be/3gpOM9c6mmA)). Swoją wiedzę można sprawdzić (i poprawić) biorąc udział w QUIZIE od Google: [Phishing Quiz: Jigsaw](https://phishingquiz.withgoogle.com/)

1. **BARDZO podejrzane są formy kontaktu** (mail, telefon) **wzywające do podjęcia działań NATYCHMIAST**, na przykład:
    - promocja kończąca się za 5 min
    - administrator zamknie konto jak się za godzinę nie zalogujesz (vide [Phishing na użytkowników Gadu Gadu](https://niebezpiecznik.pl/post/phishing-na-uzytkownikow-gadu-gadu/))
    - SMS "dopłać złotówkę żeby paczka doszła" (vide [Uwaga na SMS-y proszące o dopłatę 1 PLN](https://niebezpiecznik.pl/post/uwaga-na-sms-y-proszace-o-doplate-1-pln/), [post CERT Polska na Facebooku](https://www.facebook.com/CERT.Polska/posts/3607946939225670)), "zapłać 3 złote bo odłączymy prąd" (vide [Masowe odłączenia prądu w Polsce. A, nie czekaj -- to SMSowe oszustwo](https://sekurak.pl/masowe-odlaczenia-pradu-w-polsce-a-nie-czekaj-to-smsowe-oszustwo/)), "zablokujemy Twoje konto jak nie zapłacisz złotówki" (vide [Uwaga na SMS-y o blokadzie konta Allegro](https://niebezpiecznik.pl/post/uwaga-na-sms-y-o-blokadzie-konta-allegro/)), itd. itp.

1. **Sprawdzajmy na jakiej stronie** (co jest w pasku adresu) **podajemy dane logowania** - coś co wygląda na Facebooka/Gmaila/Pocztę Interia/Stronę banku/itd niekoniecznie musi nią być. Jeśli mamy wątpliwości - nie podawajmy żadnych danych. Zwracajmy uwagę na literówki (microsoft vs. rnicrosoft - M vs RN) i adresy udające prawdziwe, np. citibank.pl.logowanie.net zamiast citibank.pl. Warto stosować menadżer haseł, który rozpozna czy adres się na 100% zgadza.

1. **Gdy dostaniemy wiadomość z prośbą o przelew/kod Blik/itd - zweryfikujmy ją** za pomocą **INNEGO** środka komunikacji. Dobry pomysłem jest weryfikacja telefoniczna - jeszcze lepszym połączenie wideo przez Slacka/Hangouts/Zoom/Teams/co tam innego macie pod ręką.

1. **NIKT nie ma prawa nas pytać o kod PIN czy hasło** do telefonu / poczty e-mail / facebooka / banku / karty płatniczej / itp. Każda z tych instytucji ma swoje metody weryfikacji użytkownika, nie wymagające tych danych.

1. Warto wstrzymać się z podawaniem danych logowania podczas korzystania z **publicznych hotspotów** - nigdy nie mamy pewności czy hotspot jest "legitny" czy podstawiony i czy ktoś np. nie przejmuje lub nie podsłuchuje ruchu sieciowego - szczególnie w niezabezpieczonej sieci.

1. **Zakupy online** - bardzo niskie ceny powinny wzbudzać naszą ostrożność. Warto przeanalizować stronę pod kątem danych kontaktowych/adresowych (powinny być podane i mieć sens na Google Maps), daty założenia strony (podając adres strony, np. morele.net, w [usłudze WHOIS](https://www.whois.net/) można sprawdzić pole Creation Date), sprawdzić, czy sklep ma regulamin i politykę prywatności (i czy mają sens - czasem jest to zwykłe Lorem Ipsum), ceny dostawy, dostępne sposoby płatności (płatność jedynie kartą kredytową to wielki znak ostrzegawczy). Warto też pamiętać, że podczas płatności kartą przez internet, w przypadku oszustwa, można zastosować procedurę [chargeback](https://pl.wikipedia.org/wiki/Chargeback) w celu odzyskania środków. Procedura ta nie jest dostępna w przypadku innych płatności, w tym Blika.

1. Przy zakupach na **Allegro Lokalnie** i **OLX** (i w podobnych im serwisach) częstym sposobem oszustwa jest podsyłanie (zarówno przez kupujących jak i sprzedających) fałszywych linków do płatności - dla własnego bezpieczeństwa paczki zamawiajcie/wysyłajcie paczki za pobraniem. Nigdy nie wierzcie linkom do płatności (lub z potwierdzeniem płatności) wysłanym przez kupującego/sprzedającego. (vide przykłady: [sprzedawcy-oszusta 1](https://zaufanatrzeciastrona.pl/post/uwaga-kupujacy-na-allegro-pojawil-sie-nowy-wariant-oszustwa-z-wyludzeniem-danych-karty), [sprzedawcy-oszusta 2](https://zaufanatrzeciastrona.pl/post/nie-dajcie-sie-zlapac-na-te-sprytna-sztuczke-w-czasie-zakupow/), [fałszywy link do płatności na allegro](https://zaufanatrzeciastrona.pl/post/uwaga-na-prawdziwe-linki-do-platnosci-na-prawdziwym-allegro/), [oszusta-kupującego (link do odbioru pieniędzy - wyłudzenie danych karty)](https://niebezpiecznik.pl/post/olx-scam-karta-platnicza/), [drugi taki sam przykład](https://niebezpiecznik.pl/post/uwaga-na-nowy-sposob-ataku-na-sprzedajacych-na-allegro/), [fałszywe potwierdzeniem płatności](https://niebezpiecznik.pl/post/sprzedajesz-na-allegro-uwazaj-na-ten-przekret/) - można przykłady podawać w nieskończoność).

Żeby uchronić się przed włamaniem na konto warto pamiętać o podstawowych zasadach dotyczących haseł:

1. **Każda strona MUSI mieć inne hasło**. Kropka. Wyciek haseł z jednego miejsca nie spowoduje Wam wtedy problemów z innymi kontami (vide https://zaufanatrzeciastrona.pl/post/jak-ktos-ukradl-radkowi-2000-pln-z-konta-ikea-family/).

1. **Hasło jest tym trudniejsze do złamania im więcej ma znaków**. Stosujmy wielkie i małe litery, cyfry, a jeśli się da - także znaki specjalne (podkreślenia, wykrzykniki, kropki...). Im więcej znaków tym lepiej, najlepiej bez pełnych wyrazów prosto ze słownika. *LubieZimeWMaju2020* jest ciężej złamać niż *password12345*, ale nadal jest proste do złamania metodą słownikową. Już nawet losowa zmiana dużych i małych liter poprawi w tym momencie siłę hasła (np. *luBieziMewmaJu2020*). Najlepiej jednak nie konstruować takich haseł samodzielnie, a generować losowe, 16-20-znakowe hasła i zapisywać je w menadżerze haseł (por. pkt 4).

1. **Nie zapisujmy haseł w notatniku, na karteczce pod monitorem** i tym podobnych miejscach

1. Jeśli ciężko nam zapamiętać bardziej złożone hasło, **dobrym pomysłem może być użycie menadżera haseł** - np. darmowe w podstawowej funkcjonalności [LastPass](https://www.lastpass.com/), [Bitwarden](https://bitwarden.com/) i [Proton Pass](https://proton.me/pass) (mają synchronizację między przeglądarkami i smartfonem) czy [KeePass](https://keepass.info/)/[KeePassXC](https://keepassxc.org/) (ciut bardziej zaawansowany program, wymagający konfiguracji), który bezpiecznie przechowa nasze hasła i przypomni je, gdy będziemy potrzebowali się zalogować. Menadżer haseł ma też tę zaletę, że **nie uzupełni hasła na witrynie z łatwą do przegapienia "literówką" w adresie** (np. danych z *microsoft.com* nie uzupełni na *rnicrosoft.com* - małe M przypomina wyglądem małe RN). Dobry materiał traktujący o tym jak zacząć przygodę z KeePassem znajdziecie [tutaj](https://informatykzakladowy.pl/kurs-obslugi-menedzera-hasel/).

1. Dużo ważniejszych stron (Facebook, Google, Dropbox, Microsoft, Instagram, Slack, Twitch, WordPress, LastPass, strony banków itd) pozwala na włączenie **dwuskładnikowego uwierzytelnienia** (2FA/MFA). Dzięki temu oprócz hasła do logowania się potrzebny jest np. kod z aplikacji lub SMSa albo potwierdzenie logowania w aplikacji mobilnej. Nawet jeśli ktoś odgadnie/ukradnie nasze hasło, **bez tego dodatkowego składnika nie zaloguje się do naszego konta**. Do kodów jednorazowych [TOTP](https://en.wikipedia.org/wiki/Time-based_one-time_password) ja ze swojej strony polecam aplikację [Aegis](https://getaegis.app/) na Androida. Można też użyć [Authy](https://authy.com/download), [LastPass Authenticator](https://lastpass.com/auth/), [Google Authenticator](https://play.google.com/store/apps/details?id=com.google.android.apps.authenticator2&hl=pl&gl=US), [Microsoft Authenticator](https://www.microsoft.com/pl-pl/security/mobile-authenticator-app) itp - część z nich umożliwia synchronizację między urządzeniami. I dla jasności: o ten kod także NIKT nie ma prawa nas poprosić.

1. Inną formą 2FA/MFA jest użycie tokenów sprzętowych (np. klucza [Yubico](https://www.yubico.com/)). Nie dość, że jest to jeszcze bardziej bezpieczne rozwiązanie od takiej aplikacji z punktu wyżej, to jeszcze ma tę samą zaletę co menadżery haseł - nie pozwoli się zalogować na fałszywej stronie tylko udającej prawdziwą. Nie jest to rozwiązanie wspierane przez wszystkie strony i zdecydowanie nie jest tanie. Niemniej zachęcam do rozważenia tej opcji.

**I na koniec: pamiętaj, że osoba po drugiej stronie nie musi być tym, za kogo się podaje**. Jest takie stwierdzenie pochodzące [już z 1786 roku](https://en.wiktionary.org/wiki/a_chain_is_only_as_strong_as_its_weakest_link): każdy łańcuch zabezpieczeń jest tak mocny, jak mocne jest jego najsłabsze ogniwo. Nie bądźmy najsłabszym ogniwem w zabezpieczaniu samych siebie 🙂

<Idea>Jeśli dostaniecie kiedyś podejrzany link lub znajdziecie stronę podszywającą się pod inną markę/firmę, zgłoście ją od razu na https://incydent.cert.pl - tematem zajmą się wtedy specjaliści 🙂 Analogicznie podejrzane SMSy z linkami można przekazywać na numer 8080 (lub 799440084 - oba należą do CERT).</Idea>
