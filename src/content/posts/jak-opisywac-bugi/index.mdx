---
title: Jak opisywać bugi?
ownExcerpt: Jak opisywać bugi czyli siedem rzeczy, które ułatwiają rozmowy z programistami.
short: bugi
tags: [IT, programowanie]
---

_<small>[Oryginalne źródło: [http://www.zombiesamurai.pl/2015/01/jak-opisywac-bugi/](https://web.archive.org/web/20160208153649/http://www.zombiesamurai.pl/2015/01/jak-opisywac-bugi/)]</small>_

Zgłaszanie błędów to dla nas codzienność. Możemy pracować w firmie internetowej i informować programistów o bugach, możemy szukać pomocy z technicznymi aspektami naszych blogów na forach czy facebookowych grupach… Żyjemy w czasach, w których każdy zna średnio półtora programisty i trzy osoby, które się za nich uważają.

Pracując przez osiem lat w portalu internetowym nauczyłem się jak ważna jest efektywna komunikacja pomiędzy ludźmi „technicznymi” (czyli również bazodanowcami, developerami i tak dalej) a całą resztą. O ile jednak ci pierwsi mniej-więcej wiedzą jak interpretować język laika, to ci drudzy zwykle nie mają pojęcia jak mogą pomóc drugiej stronie zrozumieć problem.

Dlatego dziś na blogu kilka prostych porad w tej kwestii. Powinny się przydać jeśli kiedyś będziecie potrzebowali pomocy, zarówno prywatnie jak i np. w pracy – bo zaskakująco częstym problemem firm jest komunikacja na linii biznes-IT.

## Opisuj co się dzieje, a nie swoją interpretację tego

Zacznę od czegoś, co wydaje mi się pozornie nieznaczącym, ale bardzo powszechnym i istotnym problemem. Ludzie z jakiegoś powodu starają się dostarczyć od razu swoją interpretację problemu, a nie opis objawów.

<SideQuote>Ludzie z jakiegoś powodu starają się dostarczyć od razu swoją interpretację problemu, a nie opis objawów.</SideQuote>

Bazodanowiec z którym kiedyś pracowałem powiedział, że to tak jakby iść do lekarza i zamiast mówić „panie doktorze, mam kaszel i temperaturę” powiedzieć „panie doktorze, mam zapalenie płuc”. Niby to może być prawda, ale niekoniecznie.

Pracowałem kiedyś nad serwisem automatycznie proponującym użytkownikom treści, które mogą ich zainteresować. W pewnym momencie dostałem od znajomej zgłoszenie: mechanizm nie działa. Klika powiadomienia i nic się nie dzieje. Poszukaliśmy, posprawdzaliśmy – i nic, u nas wszystko okej. Poszedłem więc do niej, żeby zobaczyć błąd na własne oczy. Okazało się, że kliknęła powiadomienie prowadzące do strony, która akurat padła – dlatego wyświetliła jej się biała plama. Tyle, że problem leżał po stronie tej strony, nie naszego produktu. Znajoma naprowadziła nas na zły trop bo przyszła z gotową diagnozą zamiast opisać co się dzieje i w jakim momencie.

To co piszę wydaje się na pierwszy rzut oka proste, ale w praktyce wymaga pewnego samozaparcia, bo popełniamy ten błąd odruchowo.

## Zdobądź jak największą wiedzę zanim zgłosisz problem

68% błędów jest rozwiązywanych przez zresetowanie przeglądarki albo komputera. Wymyśliłem tę liczbę, ale zdecydowanie powinniście te dwie rzeczy zrobić przed dokonaniem zgłoszenia. Ale to nie wszystko.

Warto sprawdzić, czy na innym urządzeniu błąd się powtarza – być może to kwestia sprzętu, a nie np. błędu w oprogramowaniu czy serwisie. Jeżeli pracujecie w firmie: poproście o sprawdzenie kogoś spoza niej, bug może wynikać z problemów w sieci wewnętrznej. Testując stronę internetową sprawdźcie czy błąd występuje pod wszystkimi przeglądarkami, a jeżeli nie – to pod jakimi.

Lepiej to zrobić wcześniej i w razie pojawienia się takiej potrzeby mieć gotową odpowiedź, zamiast mówić „zaraz sprawdzę” i latać między komputerem a telefonem.

## Podaj jak najwięcej informacji

Ogólnie: im więcej informacji i przykładów tym lepiej. Zaskakująco wiele rzeczy jest istotne, choć wydają się zupełnie bez znaczenia.

Podam Wam przykład. Spotkałem się kiedyś z bugiem, który występował tylko… przy portalowych newsach z jednej z imprez sportowych. Dlaczego? Bo tytuł każdego z nich zaczynał się od skróconej nazwy tej imprezy, w której występował trzyliterowy zlepek znaków powodujący błąd. Niektóre bugi są abstrakcyjne, więc każdy szczegół może być istotny.

W jakim momencie nastąpił problem? Czy w międzyczasie coś się zmieniło, nawet bardzo mały szczegół? Jak produkt zachowuje się na różnym sprzęcie czy pod różnymi przeglądarkami? Wszystko to może mieć znaczenie.

## Nie próbuj używać języka, którego nie rozumiesz

Bardzo dziwna i zarazem niespodziewanie powszechna rzecz: zdarza się, że ludzie próbują za pomocą eksperckiego języka udawać, że mają jakąś wiedzę w temacie, o którym nie mają bladego pojęcia. Problem w tym, że często brzmi to śmiesznie.

<SideQuote>Im więcej bzdur powiecie próbując udawać eksperta, tym więcej pytań będzie potrzebne, żeby zrozumieć o co Wam chodzi.</SideQuote>

W mojej poprzedniej pracy standardem były wiadomości od użytkowników pisane w takim tonie. Wiecie, ktoś nie był w stanie wysłać dziadkom zdjęć z wakacji, bo przekroczył maksymalny rozmiar załącznika – pisał więc coś w rodzaju „wasz serwer nie działa, po zarejestrowaniu nie instaluje wiadomości na moim systemie, powinniście naprawić bazę danych!”. Co oczywiście absolutnie nic nie znaczy.

Ale nie chodzi tylko o użytkowników udających ekspertów, ale też zwyczajnych, rozsądnych ludzi. Mamy taki mechanizm w mózgu, że jeżeli ktoś do nas mówi trudnym językiem, to próbujemy się do niego dostosować i udawać, że wiemy o co chodzi. Tutaj to tylko przeszkadza. Jeśli nie macie technicznej wiedzy: mówcie najprościej jak potraficie. Możecie podkreślić, że to nie sfera Waszej działalności, więc opis może być nieprecyzyjny. Jeżeli czegoś nie rozumiecie: poproście o wytłumaczenie i tak dalej i tak dalej.

Im więcej bzdur powiecie próbując udawać eksperta, tym więcej pytań będzie potrzebne, żeby zrozumieć o co Wam chodzi.

## Pokaż krok po kroku co się dzieje i opisz jakiego działania oczekujesz

Najlepsza sytuacja jest oczywiście w momencie, w którym macie programistę pod ręką, możecie go posadzić przed kompem i pokazać co jest nie tak. Ale nie zawsze się da.

Waszym celem jest umożliwienie drugiej stronie odtworzenia błędu, albo – jeśli ten jest na tyle specyficzny, że to nie wchodzi w grę – przedstawienie go na tyle dokładnie, żeby dało się go zrozumieć na ślepo. Pamiętajcie, że im bardziej logiczny jest opis problemu, tym łatwiej go ogarnąć.

Spróbujcie zacząć od podania jak największej ilości danych (jak często pojawia się problem, na jakim sprzęcie, pod jaką przeglądarką itd.), a potem opisania w punktach drogi jaką przechodzicie i w którym miejscu różni się ona od tego czego oczekujecie.

## Nie myśl „na chłopski rozum”

Jeśli nie znasz technicznych aspektów produktu nad którym pracujesz albo z którym masz problem, to nie próbuj ich zrozumieć „na logikę”. To trochę wiąże się z punktem pierwszym, ale ma znacznie szerszy kontekst.

Wielokrotnie spotykałem się z myśleniem w stylu „jeszcze rano było ok a teraz nie, ja nic nie robiłem czyli na chłopski rozum musieliście coś zepsuć”. To tak nie działa. Nie działa to też tak, że każdy programista, bazodanowiec i developer to magik, który powinien w okamgnieniu wszystko naprawić a jeśli nie, to znaczy, że się nie zna. Często najtrudniejszym elementem rozwiązania problemu jest jego zrozumienie.

Im bardziej skomplikowany produkt tym więcej ma pod maską mechanizmów, których istnienia w życiu byście się nie spodziewali.

## Zrozum narzędzie do zgłaszania błędów, z którego korzystasz

To bardzo ważna rzecz, ale dotycząca tylko niektórych przypadków. Firmy często korzystają z różnych mechanizmów do zgłaszania błędów. Z reguły sprowadzają się one do jakiegoś systemu zarządzania ticketami (czyli zgłoszeniami) – przypisywania ich konkretnym osobom, ustalania ich ważności, statusu i tak dalej. Jeżeli coś takiego działa w miejscu, w którym pracujecie – ten punkt jest dla Was.

Im większy projekt tym bardziej istotne jest bowiem utrzymanie porządku w takim systemie. Błędy są zgłaszane, następnie ustalana jest ich ważność, potem są naprawiane i wracają do zgłaszającego. Jeśli ten potwierdzi, że wszystko działa: ticket jest zamykany.

Często zdarza się, że masę czasu pochłania sprzątanie, bo pracownicy nie potrafią z systemu korzystać, dodają zduplikowane błędy albo nie weryfikują swoich zgłoszeń zapominając o ich istnieniu w momencie naprawienia. Jeśli pracujecie z tego typu mechanizmem: poproście kolegów o szybkie wytłumaczenie jak działa. Ułatwi to pracę zarówno Wam jak i im.

## Przede wszystkim…

…pamiętajcie, że w większości przypadków obu stronom zależy na jak najszybszym rozwiązaniu problemu, a efektywna komunikacja po prostu to upraszcza. To nie jest tak, że ktoś Was nie rozumie bo jest złośliwy.

Z reguły jako osoby z zewnątrz widzimy tylko wierzchołek góry lodowej. Końcowy efekt masy linijek kodu i setek zapytań. To może wpływać na optykę sugerując, że „przecież to tylko mały błąd” i napisanie „nie działa” to wystarczająco dokładna informacja. Tymczasem z drugiej strony siedzi ktoś, kto musi się w tym babrać i to często na ślepo, na podstawie mało precyzyjnego opisu problemu.

Będzie lepiej dla nas wszystkich, jeśli będziemy sobie taką pracę nawzajem ułatwiać :)

_<small>[Oryginalne źródło: [http://www.zombiesamurai.pl/2015/01/jak-opisywac-bugi/](https://web.archive.org/web/20160208153649/http://www.zombiesamurai.pl/2015/01/jak-opisywac-bugi/)]</small>_
